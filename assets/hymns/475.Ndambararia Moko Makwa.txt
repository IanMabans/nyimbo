Ndambararia Moko Makwa

1. Ndambararia moko makwa
  Ndakũgooca Mwathani,
  Mbere ya ndũrĩrĩ ciothe
  Cia thĩ ĩno nĩguo ciigue
  Wega na ũtugi waku
  Ũrĩa ũkinyagĩria andu aku
  Nĩndakũgooca nĩ tondũ
  We ũrĩ mwega.

          Nĩ ndakũgooca Mwathani
          Tondũ nĩwe Mũnyũmbi
          nĩũteithagia ngoro yakwa
          Hĩndĩ ĩrĩa yetereire
          Rĩrĩa andũ mandiganĩria
          Ũkoragwo hamwe na niĩ
          Nĩndakũgooca nĩ tondũ
          We ũrĩ mwega

2.Loti erwo nĩ Iburahimu
  Ethurire kũrĩa ekwenda
  Agĩthurĩra kĩanda-inĩ
  Kũrĩa onaga gwĩ kwega
  Iburahimu akĩambata
  Agatũũre kĩrĩma-inĩ
  Ũkĩmũrathima tondũ
  We ũrĩ mwega.

3.Jusufu endio Misiri
  Nĩ ariũ a nyina me rũru,
  Matigacoke kũmuona
  Tondũ nĩmaamũthũire
  Wokire ũkĩmũrathima
  Tondũ nĩwamwendete
  Ũkĩmũtũgĩria tondũ
  We ũrĩ mwega.

4.Hannah rĩrĩa arũgamĩte
  Kĩgongona-inĩ kĩa ma
  Ahoya na ruo ngoro
  Na maithori ma mwĩrĩ
  Ehererio kĩnyũrũri
  Kĩa mũirũwe Peninah,
  Ũkĩmũhe mwana tondũ
  We ũrĩ mwega.

5.Daudi wamwamũrĩire
  Ũthamaki arĩ rũru,
  Rĩrĩa Saulu aregire
  Kũigua mataaro maku,
  Ũkĩmũtunya ũthamaki
  Ũkĩnengera Daudi
  Ũkĩmũrathima tondũ
  We ũrĩ mwega

6.Rĩrĩa Paulo na Sila
  Maikirio korokoro
  Matigacoke kũhunjia
  Andũ matikahonoke
  Hĩndĩ ĩrĩa makũgoocaga,
  Mũraika akĩhingũra
  Mĩrango moime nĩ tondũ
  We ũrĩ mwega.

              1 Sam 1:1-28
